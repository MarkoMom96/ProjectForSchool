# Aplikacija za testiranje studenata

Aplikacija treba da omogući profesoru kreiranje testa za polaganje ispita. Profesor može da odredi naziv testa (Naziv ispita), broj pitanja na testu, navede pitanja, ponuđene odgovore za svako pitanje, kao i koji je od ponuđenih odgovora tačan (jedan ili više tačnih). Po kreiranju testa, on se pojavljuje u panelu za studente i može da se polaže. Student može da polaže testove koji su mu ponuđeni samo jednom. Nakon što jedan test završi, taj test se više ne pojavljuje u listi testova za polaganje. Kad student izabere test, dobija po jedno pitanje sa ponuđenim odgovorima i treba da obeleži koji je tačan ili koji su tačni. Pitanja se prikazuju nasumičnim redosledom, a ne onim u kojem su definisana u testu. Pitanja ne smeju da se ponove. Kad završi sa radom, klikom na dugme Kraj rada, aplikacija treba da obradi podatke o testu koji su sačuvani u bazi podataka i zatim automatski ispisuje rezultate studentu na uvid. Rezultat se ispisuje u sekciji položeni testovi ukoliko student ima preko 50% tačnih odgovora, a u suprotnom rezultati se ispisuju u sekciji nepoloženi testovi. Aplikacija mora da ima kontrolu pristupa, tj. da omogući samo korisnicima koji unesu ispravne parametre za pristup (korisničko ime i lozinku) da se prijave, tako da samo profesor može da dodaje studente koji mogu da polažu testove i da kreira nove testove, a da svaki student može da pristupi svom studentskom panelu, gde može da polaže testove i ima u uvid šta je položio, a šta ne. Omogućiti responsive dizajn, tako da stranice za listanje i za prikaz nekretnine budu prilagođene i za mobilne telefone.

Ograničenja:
Aplikacija mora da bude realizovana na Node.js platformi korišćenjem Nest.js razvojnog okvira i sav kôd aplikacije treba da bude organizovan prema pravilima MVC arhitekture. Baza podataka mora da bude relaciona i treba koristiti MySQL/MariaDB RDBMS. Sav generisani HTML kôd koji proizvodi aplikacija mora da bude 100% validan, tj. da generisani kôd prođe proveru W3C Validatorom (dopuštena su upozorenja, ali ne i greške). Aplikacija može grafički korisnički interfejs da generiše na strani servera, korišćenjem šablona za generisanje HTML koda (proizvoljan templating engine, integrisan sa Nest.js aplikacijom) ili da bude serviran statički deo stranice koji pomoću JavaScript-a dinamički formira komponente na front-end-u, a podatke doprema asinhrono kroz veb servis (API) metode obezbeđene u okviru same aplikacije.
Potrebno je obezbediti određeni stepen provere podataka koji se od korisnika upućuju aplikaciji. Moguća su četiri sloja zaštite i to: (1) HTML pattern u poljima za unos podataka u formularima; (2) JavaScript validacija vrednosti unetih u polja za unos podataka u formularima na front-end-u; (3) Provera korišćenjem adekvatnih testova ili korišćenjem regularnih izraza na strani servera u Node.js aplikaciji (moguće je i korišćenjem izričitih šema - Schema) i (4) provera na nivou baze podataka korišćenjem okidača nad samim tabelama baze podataka.
Neophodno je napisati prateću projektnu dokumentaciju o izradi aplikacije koja sadrži (1) model baze podataka sa detaljnim opisom svih tabela, njihovih polja i relacija; (2) dijagram organizacije elemenata aplikacije sa akcentom na isticanje MVC arhitekture na konkretnom primeru jednog odabranog zahteva, tj. rute/putanje koju Vaša aplikacija obrađuje; (3) popis svih aktivnosti koje su podržane kroz aplikaciju za sve uloge korisnika aplikacije prikazane u obliku Use-Case dijagrama; (4) popis svih kontrolera i njihovih metoda koji obavljaju potrebnu programsku i poslovnu logiku sa ciljem izvršavanja svih predviđenih aktivnosti aplikacije, kao i (5) sve ostale elemente dokumentacije predviđene uputstvom za izradu dokumentacije objavljenom na stranici predmeta u sekciji sa predavanja.
Izrada projekta mora da bude sprovođena korišćenjem alata za verziranje koda Git, a kompletan kôd aplikacije bude dostupan na javnom Git repozitorijumu, npr. na besplatnim GitHub ili Bitbucket servisima. Ne može ceo projekat da bude otpremljen u samo nekoliko masovnih Git commit-a, već mora da bude pokazano da je projekat realizovan u kontinuitetu, da su korišćene grane (branching), da je bilo paralelnog rada u više grana koje su spojene (merging) sa ili bez konflikata (conflict resolution).
